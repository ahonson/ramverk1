---
---
Redovisning kmom05
=========================

Detta innehåll är skrivet i markdown och du hittar innehållet i filen `content/redovisning/05_kmom05.md`.

**Berätta om arbetet med din CI-kedja, vilka verktyg valde du och hur gick det att integrera med dem?**

I [modulens](https://github.com/ahonson/weather) README har jag nu tio badges: två från Packagist, en från Travis, en från Gitter, en från CircleCI, en från CodeClimate och fyra från Scrutinizer. I vissa fall behövde jag experimentera lite med konfigurationsfilerna (särskilt för Travis och CircleCI), men annars gick det ganska bra. Jag upplevde inte kursmomentet som särskilt svårt: det tog 2.5 dagar att lämna in det. Det var också till hjälp att vi, distansare redan bekantat oss med en del av verktygen i Emils JSramverk.

**Vilken extern tjänst uppskattade du mest, eller har du förslag på ytterligare externa tjänster att använda?**

Travis var det första verktyget jag gav mig på. Därefter tycktes CircleCI inte erbjuda särskilt mycket då jag redan hade min gröna Travis-badge på plats. Att skaffa den här gröna badgen var mest en fråga om att ta fram en korrekt yml-fil. Koden blev inte ett dugg bättre och jag hittade inga buggar heller.

CodeClimate och Scrutinizer bidrog däremot väldigt mycket till att jag nu har en kodbas som jag mer eller mindre kan vara stolt över. Feedbacken från dessa två verktyg hjälpte mig att bli varse om diverse problem såsom för hög cyklomatisk komplexitet, för stora / långa metoder, upprepningar i koden, oklara variabeldeklarationer mm. Det var alltså dessa två verktyg jag uppskattade mest för de hjälpte mig med sådant som jag annars hade haft svårt att klara själv.

**Vilken kodkvalitet säger verktygen i din CI-kedja att du har, håller du med?**

I början fick jag betyget D från CodeClimate (maintainability) och 9.8 från Scrutinizer. Först arbetade jag på att få upp ratingen på Scrutinizer och lyckades nå 9.95, vilket jag var ganska nöjd med. Sedan satsade jag på maintainability och har nu betyget A, men under det arbetet åkte min rating på Scrutinizer ner till 9.85.

Som sagt ovan tycker jag att dessa verktyg är väldigt nyttiga, men ibland bör man ta dessa värden med en nypa salt. För att få pass hög kodtäckning som möjligt (nu har jag 99 %) flyttade jag runt en del kodrader i vissa metoder. Grenar som testerna inte kan gå igenom utan en giltig API-nyckel skrev jag om på så sätt att jag flyttade variabeldeklarationerna längre upp så att även dessa kodrader ska vara gröna. Det gjorde att kodtäckningen gick upp, men samtidigt så bröt jag kodens logik, vilket gör nu att koden är betydligt svårare att läsa än innan.

Det hände också att jag behövde lägga till onödiga (i mitt tycke meningslösa och förvirrande) variabeldeklarationer (t ex i `src/IP/IPController:52`) för att lösa vissa issues på Scrutinizer.

När det gäller kodkvalitet så finns det även en del andra mått som dessa verktyg inte kan mäta. Det är alltså inte alltid värt att satsa på högsta betyg för man kan skjuta sig själv i foten i vissa fall.

**Gjorde du några förbättringar på din modul i detta kmom, isåfall vad?**

Det visade sig att jag hade ganska mycket duplicerad kod och på vissa ställen alltför långa kodstycken så jag ägnade en del tid åt att refactorera koden. Vissa problem löste jag genom att extenda liknande klasser (t ex: ValidWeather och ValidAPIWeather) och i andra fall bröt jag upp långa funktioner och ersatte dem med ett antal kortare som är lättare att läsa och underhålla. Det blev följaktligen ganska många commits i kursmomentet (det senaste bygget på Travis är nr 44).

**Vilket ramverk undersökte du och hur hanterar det ramverket sin CI-kedja, vilka verktyg används?**

Jag tittade på Laravels och Symfonys respektive webbplatser och githubsidor. Medan Laravels repon är länkade till Travis och Packagist och uppvisar för det mesta fyra badges så finns inga badges att se i Symfonys README-filer. När det gäller Symfony så verkar komponenten [Console](https://packagist.org/packages/symfony/console) vara ett viktigt led i ramverkets CI-kedja.

**Fann du någon nivå på kodtäckning och kodkvalitet för ramverket och dess moduler?**

I och med att varken Symfony eller Laravel har publicerade länkar till Scrutinizer eller CodeClimate så har jag inte hittat något mått på deras kodtäckning och kodkvalitet. Men om jag som bara studerar kan prestera 99 % i kodtäckning, A när det gäller uppehåll och över 9.8 på Scrutinizer så antar jag att ett gäng proffs inte har sämre resultat. Kanske är jag lite naiv men jag ser det som att det inte kommer på frågan att de skulle ha problem med teknisk skuld, kodstandard och mycket annat som jag nu har försökt utrota ur mitt eget projekt i flera dagar.

**Vilken är din TIL för detta kmom?**

Medan jag jobbade på att få bättre betyg för underhåll, kodtäckning och kodkvalitet introducerade jag en del buggar i koden trots att alla tester gick igenom. Buggarna märkte jag då jag manuellt gick in och började testa webbplatsen. Min TIL för detta kmom är alltså att en hög kodtäckning (i mitt fall 99 %) inte skyddar mot sådana problem om man inte har tillräckligt kloka och varierande assertions i testerna. Det måste jag bli bättre på.
